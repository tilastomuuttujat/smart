## 55 Hyvinvointivaltio tarjoaa portaat vain vahvoille

Suomalainen hyvinvointivaltio on ollut historiallinen menestystarina. Se rakensi koulutusjärjestelmän, terveydenhuollon ja sosiaaliturvan, joiden avulla kokonaisia sukupolvia nousi köyhyydestä keskiluokkaan. Mutta tämän päivän todellisuudessa portaat johtavat ylöspäin vain vahvoille.

MIKSI JOTKUT PUTOAVAT?

Hyvinvointivaltion logiikka olettaa, että ihmisellä on jo perustat kunnossa. Mutta entä jos niitä ei ole? Ilman asuntoa, terveyttä ja arjen hallintaa ei pääse edes ensimmäiselle askelmalle.

Lisäksi järjestelmä on siiloutunut, jossa Kela maksaa etuudet, hyvinvointialue järjestää hoidon ja kunta huolehtii työllisyyspalveluista. Asiakas jää väliin, koska kukaan ei kanna vastuuta kokonaisuudesta. Jos osallisuuden polut puuttuvat yhteisöön, jossa voisi olla mukana, jää syrjäytynyt yksin. 

Lopputulos on kylmä. Hyvinvointivaltio toimii niille, joilla on jo voimia, mutta epäonnistuu nostamaan niitä, jotka ovat pudonneet syvälle.

YHTEENSOVITETTU RAHOITUS UUDISTAMAAN DYNAMIIKKAA

Ratkaisu ei löydy yksittäisestä palvelusta, vaan tavasta järjestää rahoitus ja vastuu. Yhteensovitettu rahoitus kokoaa eri rahoituslähteet usean vuoden ohjelmakokonaisuuksiksi, joissa rahat, vastuu ja tulokset sidotaan yhteen.

Tämä kääntää asetelman. Nykyisin jokainen vartioi omaa budjettiaan, mikä johtaa osaoptimointiin. Yhteensovitettu malli rakentaa yhteisen ohjelman, jossa sama vastuu ja sama hyöty jaetaan kaikkien kesken. Kukaan ei voi enää siirtää kustannuksia toiselle, sillä kaikki ovat samassa veneessä.

MIKSI SE TOIMII?

Yhteensovitettu rahoitus luo yhteisen kannustimen, jossa säästöt ja hyödyt jaetaan reilusti investoijien kesken, jolloin jokaisella on syy panostaa. Hyvinvointialue uskaltaa satsata kuntoutukseen, koska se tietää saavansa osan säästöstä. Kunta investoi työllisyyteen, koska hyöty ei vain katoa valtion kassaan, vaan palaa osittain kunnalle.

Se toimii myös siksi, että investoinnit nähdään sijoituksina. Tavallisessa budjetissa meno on kulua, mutta yhteensovitettu ohjelma on kuin sijoitustili, jossa investoinnin tuotto, osa hyödystä palaa ohjelmaan ja kasvattaa seuraavan vuoden resurssia. Näin syntyy lumipalloefekti, mitä enemmän onnistutaan, sitä enemmän resursseja on käytettävissä jatkossa.

MITEN SÄÄSTÖT MUODOSTUVAT JA JAETAAN?

Säästöt todetaan vertaamalla toteutuneita kustannuksia perusuraan eli siihen, mitä olisi tapahtunut ilman ohjelmaa. Jos kustannukset jäävät sen alle, erotus on todennettua säästöä.

Jakomekanismi on selkeä, jossa 60 % säästöistä palautuu investoijille suhteessa panoksiin, ja 40 % jää ohjelman jatkoon. Näin hyödyt eivät valu yksin valtiolle, vaan myös kunnat ja hyvinvointialueet saavat osansa. Samalla ohjelma vahvistaa omaa jatkokehitystään.

Esimerkiksi jos vuodeosastohoito vähenee ja säästö on 15 miljoonaa euroa, yhdeksän miljoonaa palautuu hyvinvointialueelle ja kuusi miljoonaa jää ohjelman käyttöön, vaikkapa digitaalisten palvelujen kehittämiseen. Jos taas 500 asiakasta palaa työhön aiempaa nopeammin ja pysyy siellä, valtiolle kertyy 20 miljoonan euron hyöty lisääntyneinä verotuloina ja pienentyneinä etuusmenoina. Tästä 12 miljoonaa vahvistaa valtion budjettia, ja kahdeksan miljoonaa palautuu investoijille suhteessa heidän panoksiinsa.

OHJELMIEN KESTO JA LAAJUUS

Ohjelmat eivät ole vuoden mittaisia kokeiluja, vaan 3–5 vuoden kokonaisuuksia. Tämä aikajänne mahdollistaa investoinnit, joiden hyödyt näkyvät vasta ajan myötä, kuten nuorten syrjäytymisen ehkäisyn tai mielenterveyden kuntoutuksen.

Toimenpiteiden kirjo on laaja, ja myös samanaikaisuus on keskeistä. Usein ongelmat ovat monikerroksisia, jolloin yhden tuen lisääminen ei riitä. Kuvitellaan 22-vuotias nuori, joka kärsii ahdistuksesta, on keskeyttänyt opintonsa ja elää yksin. Jos hänelle tarjotaan vain terapiaa, riski syrjäytymiseen säilyy. Mutta jos terapia, harrastukset, opinto-ohjaus ja sosiaalinen tuki järjestetään samanaikaisesti, niiden vaikutus vahvistaa toisiaan. Näin syntyy riittävän kestävä polku, joka palauttaa hänet vähitellen yhteiskunnan osaksi.

Investoinnit voivat olla ennaltaehkäisyä (matalan kynnyksen mielenterveyspalvelut, perheiden tuki), kuntoutusta (psykoterapia, fysioterapia), osallisuutta tukevia rakenteita (harrastussetelit, vapaaehtoistoiminta), digiratkaisuja (palvelualustat, etävastaanotot) sekä henkilöstön osaamista (koulutus, resurssit, virheiden vähentäminen). Vasta tämä kokonaisuus muodostaa toimivan portaikon pudonneille.

Hyvinvointivaltio ei saa jäädä vahvojen portaikoksi. Jos emme rakenna rinnalle uutta mallia niille, jotka ovat pudonneet, yhteiskunta menettää sekä ihmiset että heidän potentiaalinsa.

Yhteensovitettu rahoitus ei ole vain tekninen ratkaisu, vaan kulttuurin muutos. Se poistaa kustannusten siirtelyn, luo yhteisen kannustimen ja muuttaa osan menoista sijoituksiksi. Se sitoo toimijat yhteen, mahdollistaa samanaikaiset ja pitkäjänteiset investoinnit, ja ennen kaikkea rakentaa polut niille, jotka eivät yksin jaksa nousta.

Se, mikä nykyisin on pirstaleista ja kallista, voidaan muuttaa yhteiseksi ja vaikuttavaksi.
